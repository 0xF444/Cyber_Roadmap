# Cybersecurity Roadmap

 بسم الله و الصلاة و السلام علي رسول الله صلي الله عليه و سلم: دي هي الRoadmap الخاصة بيا و اللي انا اتبّعته بشكل شخصي (قد يكون فيه Roadmaps احسن مني بكثير)
> ملحوظة: الRoadmap دي هتساعدك تخش المجال و تتعرف عليه لإنه طبعاً هو مجال كبير، متعتبرهاش إنها From Zero to Hero قد ما هي بتحاول تزيح التشتت و تساعدك إنك تختار التراك اللي انت نفسك فيه.
>
## الجزء الأول: المعلومات التقنية

في جميع تراكات الCybersecurity بيكون فيه حاجات مُشتركة و أساسية لازم تعرفها و تتعلمها و تتمثل في 3 حاجات:

- Networking
- Operating Systems
- Programming Fundamentals

لازم تكون علي دراية علي ال3 حاجات دول لإنهم اساس المجال كله.

### Networking

انا وقت ما اخدت Networks كان مع تدريب الNTI الصيفي، كانوا بيشرحوا كورس [CyberOps](https://www.cisco.com/c/en/us/training-events/training-certifications/certifications/associate/cyberops-associate.html#~success-stories) من Cisco و هي بداية جميلة جداً بحيث تتعرف علي بعض المصطلحات والتعريفات البسيطة للشبكات و تبدأ تفهم يعني ايه شبكة و ازاي الأجهزة بتتواصل مع بعضها و ما خلافه.

- كثير من الناس بيرشحوا بردو كورس [+CompTIA N](https://www.comptia.org/certifications/network) و دي انا شخصياً مجربتهاش و لكنها كويسة جداً و تتضمن نفس المحتوي و يمكن اكثر من CyberOps
- كورس CCNA جميل بردو و لكن معلوماته تُعتبر كثيرة جداً خصوصاً لو انت داخل جديد في  المجال و لكن لو اخدته و عرفت تخلصه هيبقا كويس ليك عمتاً

### Operating Systems

تاني حاجة محتاج تعرفها هو إنك تعرف يعني ايه نظام تشغيل و ازاي تقدر تسخدمه و عندنا في المجال تركيزنا بيكون علي اثنين: **Linux** و **Windows**

#### Linux

بالنسبة للينكس فأنا عن نفسي كنت واخد كورس علي اليوتيوب من دكتور [احمد العرباوي](https://www.youtube.com/@Linux4Embedded)
بإسم [Course 101: Introduction to Embedded Linux](https://www.youtube.com/watch?v=1_I-3Oi-y5g&list=PLWXRxAK4bUzcpkyP9PsKmtXzVDHVOOGsi&pp=iAQB) و **[Course 102: Understanding Linux](https://www.youtube.com/watch?v=E37vUKRpQwA&list=PLWXRxAK4bUzc9gq-W2xWDe9zEaDcowLfs&pp=iAQB)** و دول بصراحة احسن كورسات لينكس ممكن تلاقيها علي اليوتيوب، و لكنها طويلة شوية بس المعلومات اللي فيها قيّمة جداً و هتفيدك اوي.

في بردو بعض الناس بيقترحوا [+CompTIA Linux](https://www.comptia.org/certifications/linux) و انا عن نفسي مجربتهاش و لكنها جملية جداً و هتساعدك

بالنسبة لWindows فدي هتطرق ليها في اخر الجزء ده.

### Programming Fundamentals

في دي تحديداً طبعاً يهمك انك تعرف بعض المُصطلحات البرمجية يعني مثلاً مينفعش تكون في المجال و متعرفش يعني ايه Array او For Loop
بالنسبة لحتة اللغة فمفيش لُغة إجبارية ليك، انت اهم حاجة إنك تتعلمها هو "الفكر البرمجي" من خلال اي لغة، سواء Python او ++C.

قناة الزيرو بتشرح [اساسيات البرمجة من خلال لغة ++C](https://www.youtube.com/watch?v=XDuWyYxksXU&list=PLDoPjvoNmBAwy-rS6WKudwVeb_x63EzgS&pp=iAQB) و نظام الزيرو فيه Assignments و تطبيق علي اللي انت بتعمله علي الموقع بتاعه.

ممكن بردو تتعلم لغة [بايثون من قناة الزيرو](https://www.youtube.com/watch?v=mvZHDpCHphk&list=PLDoPjvoNmBAyE_gei5d18qkfIe-Z8mocs&pp=iAQB) و ماشي بردو بنفس النظام زي ++C.

مش إجباري عليك إنك تخلص الكورسات دي كلها قد ما إجباري عليك إنك تفهم اللغة و تفهم إزاي الكومبيوتر بينفذ الأوامر و يعني إيه برنامج في المقام الأول.

>حاجة اختياري ليك: ممكن تجرب تحل Problem Solving بحيث تتعرض لTopics برمجية اكثر تتخطي الأساسيات زي الData Structures و الAlgorithms، إلخ..

**و ملحوظة مُهمة ليك: البرمجة هي تذكرة ذهبية ليك في رحلة التعلم، كلما زاد معرفتك بالبرمجة كلما زاد مُعدل فهمك و طريقة تطبيقك للأشياء: حتي لو مفيش تطبيق مباشر ليها خلال عملك.**

---

قبل ما اختم الجزء الأول في Playlist محترمة بتشرحلك كل الحاجات اللي انا قولتها بشكل بسيط من بشمهندس حسن سعد بإسم [Technology Essentials](https://www.youtube.com/playlist?list=PLtr9ezc61PUbA2l3MiE4YbrgITJN84N-C) بتاخد فيها لينكس وويندوز و شبكات و برمجة و كل حاجة و لكن بشكل مُبسط بحيث تقدر تحط رجليك في المجال و انصحك إنك تبدأ بده اول حاجة، ممكن بعد كده لو حبيت تتعمق في كل Category لوحدها تبدأ تشوف الكورسات اللي فوق
> و كمان الشهادات اللي فوق دي زي CompTIA و CyberOps ناس كثير جداً بيشرحوها علي يوتيوب فليك حرية الاختيار.

## الجزء الثاني: المعلومات الخاصة بالمجال

بقدر ما المعلومات التقنية مُهمة و اساسية، بقدر ما يهمك بردو تتعرف عن المجال اكثر لإن المجال مش تراك واحد، فيه تراكات كثيرة جداً تندرج تحت المجال و كلما زاد معرفتك بالتراكات دي كل ما هيسهل عليك فهم التراك اللي هتختاره بعدين و بردو هيزود معرفتك الكُلية و دي حاجة مهمة جدا جدا في المجال عندنا.

في المجال هنا كل ما معرفتك زادت كل ما ده بيزود قيمتك و معلوماتك، حتي لو انت مش هتختار التراك الفلاني فمعرفتك بيه لوحده هتساعدك جداً.

قناة Nakerah Network عاملة Playlist بإسم [كيف تبدأ في مجال أمن المعلومات](https://www.youtube.com/watch?v=GS9GX8jY64o&list=PL_yseowcuqYI9cE8Qonbr0SGN1XQFEEPg&pp=iAQB): هنا بيعرفك إيه التراكات في المجال و الشهادات اللي انت محتاجها علشان تبدأ في التراك المُعين و مزايا و عيوب كل تراك

في بردو فيديو جميل يُعتبر شامل و لكنه طويل شوية بإسم: [So, you wanna do security?](https://www.youtube.com/watch?v=i8rizLc4hc0&t=53s&pp=ygUac28sIHlvdSB3YW5uYSBkbyBzZWN1cml0eT8%3D): الفيديو ده بيعرفك معظم التراكات في المجال و كمان بيعرفك الTechnologies المُختلفة بحيث يكون عندك فكرة عن كل حاجة و **ده الفيديو اللي انا ارشحه ليك**، بما إن الفيديو طويل فتقدر إنت تقسمه براحتك و كده كده في الDescription فيه تقسيمة الفيديو.

و طبعاً بعد الفيديوهات دي لازم تكون رسيت علي تراك مُعين انت نفسك فيه و لو لسة مقررتش فجرب تبحث علي جوجل و تسأل ناس شغالين في التراكات دي سواء علي لينكدان او فيسبوك.

## الجزء الثالث: نصائح عامة

في مجال الCybersecurity يهمك اوي إن يكون عندك مهارة البحث، لإن هنا في المجال ده انت مش بتحفظ و كمان مش دائما بتكون عارف الحاجة فدائما هتلاقيك رايح علي Google و تبحث، طبيعي جداً تكون مش عارف حاجات كثير فعلشان كده مفيش مشكلة لما تبحث كثير.

لازم تتعرف علي Mentor يدلك و انت بتتعلم لإن المجال ده بطبيعته إنه بيتغير بسرعة و التكنولوجيا بتتطور كل يوم، فلازم في وسط التشتت و كثرة المعلومات يكون ليك شخص يدلك و يقولك إن كنت ماشي صح ولا غلط.

طبيعي جداً إنك تاخد شهور بل سنين في المجال، فمتفتكرش إنك متأخر.

في بشمهندس كان حاطط Roadmap جميلة إسمه بشمهندس [نضال فكري](https://twitter.com/Nidal4real)
هحطها في الRepo، ممكن تاخد منها الEntry Level بس لو انت حابب انك تكون Malware Analyst زيي فممكن تتبعها كلها.
